! lhar bcas 'gro ba'i skyabs mgon dkyil 'khor bsam gyis mi khyab pa'i bdag nyid mtshan dpag par dka' ba mkhyen rab byams pa ngag dbang lhun grub kyi rnam thar smad cha skal
ldan rna ba'i bdud rtsi zhes bya ba bzhugs so/ /#/ /oMswa sti/ dpag med sngon rol tshogs gnyis mthar son pas/ /ye nas gdod ma'i dbyings su sangs rgyas kyang / /slar yang
'gro ba'i don du sku'i zlos gar/ /ngur smrig gos kyis bklubs pa'i rgyal ba rje/ /skyabs mchog bla ma mai tri'i mtshan can dang / /dbyer med mgon de'i rgyal tshab mthu bo
che/ /kun 'dzin 'khor ba'i 'dam

gyis ma gos kyang / /nyi ma'i gnyen gyi rang lugs pha mtha' yas/ /spyi dang khyad par mkhyen rab bla ma yi/ /bstan pa mi nyams nyin mor byed slad du/ /bsam bzhin srid pa len
pa'i 'gro ba'i mgon/ /drin can bla ma rdo rje 'chang dngos rgyal/ /byang chub bar du mi 'bral snying dbus bzhugs/ /zhes mchod par brjod nas/ de'ang bdag sogs lha dang bcas
pa'i 'gro ba thams cad kyi mgon dang skyabs gcig pu/ rigs dang dkyil 'khor kun gyi spro dang sdud pa'i bdag nyid can/ pha bla ma srid zhi'i gtsug rgyan de nyid thog ma
med pa'i sngon rol nas tshogs gnyis rdzogs te mngon par rdzogs par sangs rgyas su zin kyang / drang don gdul bya'i snang ngor mchog gi sprul pa'i sku nas rdzing dang zam
pa'i bar du 'gro ba sems can gyi don mdzad par 'di dang 'di zhes tshad gzung du yod pa zhig ci la yin kyang / bskal pa bzang po 'dir 'byon dang byon pa rags rim tsam brjod
pa'i dbang du song na/ ma byon rnam 'dren lnga pa rje btsun byams pa dang / bdag cag gi ston pa'i nyan thos rnams kyi nang nas 'dul ba 'dzin pa rnams kyi gtsug rgyan
nye bar 'khor/ mchog gi slob dpon chen pos gangs can ljongs 'dir smin grol gyi gdams pa yongs su gtad pa'i rje 'bangs nyi shu rtsa lnga'i nang tshan rgyal ba mchog dbyangs/
'phags yul mkhas grub kun gyi gtsug rgyan rje btsun dam pa rgya gar/ snyigs dus rgyal bstan spyi dang bye brag dpal ldan sa skya pa zhes mtshan srid pa gsum gyi khor yug
tu nyi zla ltar grags pa'i bstan pa'i srog shing kun mkhyen shes bya kun rig /nges gsang rgyud sde kun gyi snying po zab lam

snyan brgyud gdams pa'i mdzod 'dzin khyab bdag rdo ring pa chen po/ rgyud thams cad kyi rtse mo 'khor lo bde mchog la brten te grub pa'i dbang phyug chen po paN chen nA ro'i
thugs bcud zab gsang rdo rje rnal 'byor ma'i nyams bzhes la brten nas mkha' spyod zhing gi gtso mo nyid kyis mngon sum du rjes su bzung ba'i grub pa'i 'khor los sgyur ba
buddha'i mtshan can sogs spyi dang bye brag gi bstan pa'i srog shing dam par yang yang du pheb pa bsam gyis mi khyab pa zhig yin mod kyang / so so'i rnam thar las 'dir
ma spros shing / khyad par sku tshe 'di nyid kyi rnam thar yang dgung lo re dgu pa lcags sbrul hor zla drug pa yan gyi mdzad pa mtha' dag drin chen bla ma nyid kyis mdzad
pa'i shel dkar phreng ba las shes pa ltar lags/ lo de'i zla ba bdun pa'i nang du bla brang 'di nyid kyi mgon khang chen por nor sbyin dbang po rnam thos sras kyi sku che
ba bzhengs pa gnang rtsis la/ e nas sprul sku ba zung 'bur bzo shin tu mkhas pa pha bla ma de nyid kyi thugs rjes rang 'khor du byung bas bka'i bslab ston stsal te/ gza'
tshes legs thog tu shing sogs dam pa gong ma'i phyag rgyun ji bzhin gyi bca' dag bsgrigs sngon tu 'gro ba'i nang gzhug tu rigs brgya'i khyab bdag rdo rje 'chang nas khyab
bdag mkhyen rab bstan 'dzin bzang po khu dbon sogs sangs rgyas nyag gcig tu byon pa'i 'dren mchog gong ma rnams kyi dbu lo/ na bza'/ zhabs sen sogs byin rten phon che ba/
'phags mchog phyag na padma ngur smrig gar gyi rnam par rol zhing srid zhi'i gtsug rgyan chen po kun mkhyen lnga pa'i spur tshwa/ thams cad mkhyen pa rong ston chen po'i
sku thang phyag nas ma dngos dang khyad par ma mchis pa sogs byin rlabs

can gyi thang sku kha shas/ rdo rje 'chang mkhyen rab chos rje'i sku chos la nor sbyin dbang po nyid kyi sku bri ba gnang bar rje bla ma nyid kyi phyag nas brgya rtsa sogs
bka' drin bskyangs te mthu stobs nus mthu ma lus pa nor gyi dbang po dngos dang khyad par ma mchis pa'i sku thang / khyab bdag dbang phyug rab brtan gyis skal ldan rnams
smin grol lam la dgod phyir rje btsun rdo rje rnal 'byor ma'i dbang bzhi byin rlabs kyi tshul du stsol ba'i sindhU ra'i maNDal/ khyab bdag bla ma nyid yan gyi thugs dam rten
byin chen/ rdo rje 'chang mkhyen rab bstan 'dzin bzang po'i ring bsrel/ spur thal bzhugs pa'i rgyal ba 'chi med dbang po'i sku brnyan/ rdo rje 'chang rin chen bsod nams
mchog grub kyi spur tshwa/ grub pa'i dbang phyug ngag dbang bstan pa rab rgyas kyi bzhes chen bhandha'i thod pa sogs nang gzhug bsam gyis mi khyab pa dang / khyad par
pha bla ma rigs kun bdag po de nyid kyis nor sbyin dbang po'i tshogs sgrub gnang skabs ngal bsos rgyal po dpon blon 'khor bcas kyis so sor phul ba'i bskul yig rnam grangs
mang tsam dang bcas nang gzhug tu stsal te bzhengs pa'i dbu 'dzugs pa bka' drin bskyangs shing / de dang lhan cig mkhyen rab chos kyi rgyal po rim byon gyis byin gyis brlabs
pa'i gnas/ dben gnas sgom khang gi mgon khang du pha mes brgyud pa kun gyi bstan srung rgya mtsho'i gtso bo ma gcig srid gsum bdag mo dpon blon/ rnam thos sras yang
gsang yab yum gyi sku bcas bzhengs pa gnang ba'i ljags bkod bka' drin bskyangs te/ bzo bo gnyis la zla ba phyed gnyis tsam gyi bar du phog /ston mo/ zur gsos sogs rgya che
bar bka' drin bskyangs shing /

tshon rtsis mtha' brten pa'i bzo bkod phun sum tshogs pa grub bstun nor sbyin dbang po'i sku brnyan che ba de nyid bla brang lcang lo can gyi mgon khang gi byang phyogs kyi
rten gyi gtso bor bsgrigs pa bka' drin bskyangs 'phral dam sel sogs kyi skyon spang phyir sku rkyang nas rab gnas shin tu rgyas par bka' drin bskyangs te/ bla brang 'di
nyid 'dzin pa'i chos srid kyi byed po rnams la longs spyod rnams 'bad med du 'byung ba'i bka' bsgo dam gzhag sogs bka' drin bskyangs pa'i skabs dge mtshan gyi ltas ches shin
tu mang ba zhig kun gyi mthun grub tu byung zhing / gong gi thugs rjes nged rjes 'jug rnams la'ang longs spyod rnams dgos gal che dus 'bad med du 'byung ba 'di gcig pu'i
sku drin yang gzhal nus kyi yul du ma mchis pa zhig go /rin chen mang sprul ngal bsos rgyal po che'i/ /sku brnyan bsam 'phel dbang dang dbyer med pa/ /bzhengs pa'i dgongs
bzhed sngon du gyur pa'i tshe/ /ngo mtshar phun sum tshogs pas khyab par gyur/ /zla ba 'di'i zla smad du byang du sku'i 'phrod bsten gyi tshab tshan la chibs kha bsgyur
bar dgongs pa gtad song ba nged kyis da lam zhabs 'bring du phyin na zhus par/ bla brang 'di nyid du 'dzin skyong gi phyir du bsdad na 'gab tshul pheb pa bzhin bka' bstun
zhus/ pha bla ma de nyid dpon slob ches shin tu mang ba dang / nyan po nas grub pa'i dbang phyug chen po chos rje rin po che'ang lhan du pheb pa bka' drin bskyangs song
ba/ dar yul phur rdza lam ngan pa rnams ma bsgral bar nged nas kyang zhabs phyir phyin zhing / nag nyil ba'i thad du bzhugs zhag bka' drin bskyangs pa'i phyir nang nged
phyir log cing / drin

can bla ma dam pa nyid dpon slob rnams kyis pho rog la brgyud chibs kha bskyod par/ pheb lam du bzhugs zhag gsum bka' drin bskyangs pa'i de skor/ bod byang gi 'brog pa rnams
kyis mar 'phyur/ 'bri g.yag sogs kyi 'bul ba kun tu bzang po'i mchod sprin ltar phul zhing / rim gyis gro ma lung gi chab tshan tu pheb ste chab zhag bdun gyi bar du sku'i
'phrod bsten gnang ring dang tshur lam bzhugs zhag gsum gyi bar dad can gyi sbyin bdag pho mo sogs bsod nams can du mas bsnyen bkur gyi tshogs srid rtse bar phyur bur
du spungs shing / hor zla dgu pa'i tshes dge bar bstan srung rgya mtsho'i tshogs rnams sprin ltar 'du ba'i gnas mchog sgom khang du chibs kyi kha lo bskyod par/ dam pa gang
gi sku'i snag dbon rje drung ngag dbang grags pa dpon slob rnams kyis pheb bsu'i bkod pa phun sum tshogs pa dang bcas nas bla brang nyid du 'chags pheb ste/ 'di nyid
chab tshan la pheb gdong du bslab ston bka' drin bskyangs byung ba ltar gong gi sku brnyan rnams gdan drangs pa dang / chibs bsu bcas la nged nas zhabs 'bring bcar dus/ do
zhag chu tshan 'gro skabs khyod kyang 'gro dgos tshul pheb byung ba'i dus ji bzhin theng dka' ba zhig byung kyang / phyis su bsam tshe gang spyi'i dgongs pa khyad par can
zhig gtad par gnang / phyi nyin bslab ston ltar zhabs 'bring byas te rnam sras kyi skur gzungs gzhug rgyas par phul zhing / sku gzhan rnams la ru shing stabs gzungs gzhug
sngon nas grub pa gnang song ba ltar/ mgon khang de nyid kyi mgon chen gyi g.yon du lha mo dang / de'i g.yon

du rnam sras sogs sgrig pa gnang bar/ phyi nyin gnyis kyi bar rigs kun khyab bdag dpal ldan bla ma mchog gi zhabs 'bring du grub pa'i dbang phyug rngog gdong chos rje sogs
dpon slob ches mang bas bcom ldan 'das dgyes mdzad rdo rje'i sgo nas dngos grub 'byung ba nas ji ltar bshad pa bzhin rab tu gnas pa bka' drin bskyangs pa'i tshe/ 'og min
gyi zhing nas ye shes sems dpa' rnams mngon sum spyan drangs te dam tshig sems dpa' rnams la bcug nas bstan dgra rnams 'joms te dngos grub 'bad med du stsol ba'i mnga' gsol
bka' drin bskyangs/ sgom khang du bzhugs zhag bdun brgyad tsam bka' drin bskyangs ring nyin bstar btsun ma rnams la rjes gnang gi rim pa dang / grol dbang du grub pa'i
dbang phyug chen po thang stong rgyal pos mchog gi slob dpon chen po las dngos su gsan pa'i 'chi med dpal ster gyi tshe dbang byin rlabs can de bka' drin bskyangs shing
/ gtso bor grub dbang jo lags sku mched dang grwa rigs bcas nas dkar gro sogs rgyun par sger gzhung so sos gang 'byor yang dag zhus shing / khyad par zhabs brtan nyin tshe
sbyin yid bzhin 'khor lo'i cho ga la brten pa'i zhabs pad yun du brtan dgos pa'i gsol 'debs sogs yang dag gnang thog /nas sran gtso bor gyur pa'i mkho rgu'i longs spyod
la sogs rgyal po'i 'byor pa'i khengs pa 'phrog nus pa tsam du 'bul bar mdzad/ dad 'dun yon bdag rnams kyang 'byor babs dang bstun pa'i sha mar/ ja/ gos dar sogs kyi 'bul
ba rgyas par phul zhing / phar yang byin rten gnang skyes sogs rgya che bar bka' drin bskyangs/

sgom khang pa dpon slob rnams la'ang dngos po'i gnang skyes dang / phyag mdud/ byin rten sogs zab rgyas su bka' drin bskyangs shing / de'u na khar grwa mang nas thab skyel
zhus par so sor phyag dbang dang / dgon gyi sgrig lam/ rtswa shing srung sdom sogs bla brang lar rgya dang / jo lags sku mched kyi zhabs phyir gang 'gyur dgos pa'i bslab
ston yang dag bka' drin bskyangs/ de nub mtshungs med rngog ston rim pas byin gyis brlabs pa'i gnas nyan po dgon du grub pa'i dbang phyug chos rje rin po che sku mched nas
spyan 'dren gnang ba ltar chibs kha bskyod par/ bsang / dung / dar 'phyar sogs pheb bsu'i bkod pa phun sum tshogs pa dang bcas gzims khang nyid du pheb par/ gzhis len gyi
ston mo zhus shing / de nub bzhugs gdan 'jags/ phyi nang nyan po ba rnams la tshe dbang bka' drin bskyangs shing / so so'i 'byor pa dang bstun pa'i spyi sger nas 'bul
ba bsam gyis mi khyab pa phul bas/ byang bu ljags bsngo sogs chos phyogs dang / phyag mdud gnang skyes sogs lugs gnyis kyi sgo nas so so'-i blo'i re ba 'geng par gnang /
gzims khang nas gos dar/ snam ras sogs spyi 'bul dang / zhal ngo rnams so sos sger mjal dpangs mtho bar zhus/ phar yang lugs gnyis dang 'brel ba'i bslab ston dang phyag mdud/
byin rten/ gnang sbyin bcas zhib par stsal/ chibs bsgyur bka' drin bskyangs pa'i lam zhor du 'tsho mdzad tshang gi sar chibs kha bskyod de gnang skyes yang dag bka'
drin bskyangs/ tshur yang ston mo 'bul ba sogs gzhan dang mi 'dra bar mdzad/

rgyun gyi dbang por chibs kyi kha lo bskyod par/ dar 'phyar/ dung 'bud/ bsang sogs zab rgyas su zhus te/ mkhas shing grub pa kun gyi gtsug rgyan mkhyen rab chos kyi rgyal po
rim byon rnams kyi bla brang gi lte ba bco brgyad lcang lo can du pheb 'phral/ nged gzhis sdod rnams kyis 'byor pa dang bstun pa'i gzhis len gzabs rgyas zhus/ phyi nyin
nas bzung khams byang nas byon pa'i 'grul pa rnams la gzhis len/ mjal kha/ phyag dbang / bka' chos sogs kyis dus 'da' bar zla ba gnyis tsam gyi ring khor yug tu bka' drin
bskyangs shing / zhol khang dang / srang sbug sogs kyi tshong dpon rnams tshur 'khor dang / phar 'byon la go babs dang bstun pa'i gnang skyes/ byin rten/ bslab ston sogs
yang dag bka' drin bskyangs/ tshur yang ja/ gser dngul sogs kyi dbul bya gang rgyas su 'bul bar mdzad/ dgun tsha ba nas 'bul sdud dpon slob stobs che ba 'byor zhing rtsis
'bul dus/ rta dre'u kha shas/ ja/ zangs sogs shin tu rgyas par phul zhing / 'phrul bsdebs su dge legs dgos med du 'dug pa 'bul dpon bla ma bstan 'dzin grags pa'i zhu yig
dang dngos po rgya cher bar phul/ 'grul pa rnams la gzhis len zab rgyas thog /phyag mdud/ dam rdzas phon che ba/ rung mthun gyi gos cha tshang dpangs mtho ba dang / dge
legs sogs 'grul bsdebs rnams la'ang gang la gang 'tshams kyi gnang cha zab rgyas su bka' drin bskyangs/ hor zla bcu gcig par bde mtshams lta bur sku'i gcad rgya zhig bka'
drin bskyangs shing / dus chen khag rnams la'ang bslab ston ltar nged nas sa steng

'gengs pa tsam byas/ zla ba phyi mar gong sa chen po yas phyin gyi mjal khar bslab ston ltar nged nas bcar zhing / bla brang nyid kyi lugs zung gi gnang khyab khor yug tu bka'
drin bskyangs/ chu rta lo gsar tshes kyi lo gsar rgyas par bka' drin bskyangs shing / de nub nas bzung bdun phrag gnyis kyi ring sku tshe'i tshe sgrub yang dag bka' drin
bskyangs ring srid gsum dbang phyug ma'i mchod pa sogs bslab ston ltar nged grwa pa rnams kyis lo bstar bzhin gang rgyas zhus/ sku'i gcad rgya grol nas grangs med mkha'
'gro'i gtso mo rin chen mtsho mo'i bsti gnas sa phug gi grwa rigs rnams kyis pheb dgos pa'i bslab ston u tshugs su zhus song ba nas/ sger ltos kyi gdul bya phyi ma rnams
kyi don dang / lo phyi ma dgon gnas de nyid kyi bla brang gi zhig gsos dgongs bzhed thun mong ma yin par gtad pa'i ljags bkod sogs dgos pa khyad par can 'ga' mchis pa'i
stabs zhal bzhes bka' drin bskyangs te/ chibs kha bsgyur bas zhabs 'bring du nged kyis phyin par bsang / dar 'phyar sogs pheb bsu'i bkod pa zab rgyas su zhus song ba ltar/
bla brang nyid du pheb 'phral gsol ja sogs gzhis len zab rgyas thog /bzhugs ring gi gsol chas spom 'bul zhus/ zhag bcu gcig tsam bzhugs gdan 'jags ring bslab ston ltar
dgyes mdzad rdo rje'i smin byed dbang gi rim pa ras bris la brten pa zhig grangs gcad bshor dbang gi tshul du nged nas byas/ bzhugs gdan 'jags ring btsun ma rnams kyis
dkar gro/ gsol ja/ bzhes thug /sger mjal sogs rgyun mar zab rgyas su zhus shing / 'phags mchog 'jig rten dbang phyug gi cho ga gsar

'dzugs snga sor bka' drin bskyangs nas lo gcig gnyis tsam song ba/ 'di lo dkar po phyogs brgyad sogs sgom khang pa rang gi phyag len ji lta ba bzhin 'dzugs bzhed la lag len
slob mir/ dgon khang dbu mdzad ma gzhon pa phrin las dbang mo 'ongs par/ sger du gsol ras sogs yang dag bka' drin bskyangs song / sa phug pa rnams kyi dbu mdzad grub rgyal
ba phrin las dbang mos byed mus su yod kyang / khong pa lo rgan pas spyan ras gzigs kyi cho ga ma zin par brten/ cho ga sogs kyi dbu mdzad chung ba mkhar gdong phrin las
bzang mo bsgo bzhag bka' drin bskyangs/ der 'dus klu kha stod sogs rgyal nang dang / sgrub phu/ dpe nang / rag ma/ rgya grong / sdeng mkhar/ brag dbar zhol sogs phyogs
'dus dang / mkhar gdong grub rgyal sogs nye skor gyi yon bdag pho mo/ rgyal smad pa/ ri sde ba/ rna mo dgon sogs grwa rigs ches shin tu mang ba bcas mi tshogs che ba bsam
pa'i ra ba las 'das pa lta bus nyin bstar sha /mar/ ja/ dar/ ras/ snam bu/ 'bru cha sogs 'bul dpangs mtho ba dang bcas mjal mi khor yug tu byung ba rnams la zhal mjal/
phyag dbang / spyod khrid sogs sems phyogs dang 'brel ba'i khrid kyi rigs mang ba/ rjes gnang gi rigs/ byang bu/ ljags bsngo/ gsung chos kyi 'brel pa/ phyag mdud/ byin rten/
gnang skyong sogs sngar ma grags pa lta bur bka' drin bskyangs/ zla ba phyi ma'i yar ngo'i gza' tshes dge bar mkha' 'gro ma 'gro ba bzang mo'i lugs kyi zhabs brtan gsol
'debs dang bcas pa gang rgyas thog /'bru cha gtso bor gyur pa'i mkho rgu'i 'byor pa rgya che zhing dpangs

mtho ba grwa rigs tshang mas rang la gang yod lta bu'i tshul du 'bul bar mdzad/ phyi nyin gzhis len gyi ston mo'i thog /btsun ma rnams la phyag mdud/ byin rten/ gnang chas
sogs zab rgyas dang / da lam byes res 'di skor gyi 'bru cha rnams do gzhag zla ba gnyis pa'i nang du bla brang 'di la zhig gsos shig byed dgos 'dug pas thebs mor 'jog rgyu
yin par btsun ma rnams kyis tshe 'di phyir sems pa'i las kha hur skyed byed dgos tshul dang / lhag tu chos dang gang mthun dgon pa'i sgrig lam la bsam pa gang che rgan
'og gzhon 'dus dgos pa sogs lugs gnyis dang 'brel ba'i bslab ston dpyis phyin par bka' drin bskyangs/ phyi nyin chibs kha bskyod rtsis la gzhi bdag gi 'phreng gi rnam pas
kha ba shin tu che ba zhig babs shing / grwa rigs rnams kyis kyang bzhugs dgos pa'i bslab ston nan bskyed zhus song ba ltar bzhugs gdan 'jags/ 'di skabs mnal lam gyi tshul
du gzhi bdag rgyal po de'i gnas yul sa tshigs sogs shin tu gsal ba zhig byung ba'i rgyu mtshan nged la zhib tu bka' drin bskyangs byung / phyis gzhi bdag 'di sngar dang
mi 'dra ba'i phrin las myur zhing gdug rtsub che ba zhig 'dug pas rgya mkhar zhig gsar rgyag sogs sngon med gsar 'dzugs 'ga' re byed dgos byung ba/ 'byung 'gyur gyi lung
bstan du 'dug /phyi nyin chibs kha bskyod gong du sku'i nyer spyad chag pa sogs ngan ltas 'ga' byung song ba/ dgon gnas 'dir sku tshe 'dir pheb pa'i tha mar gyur pa'i ltas
su 'dug /chibs kha bskyod skabs/ la brgal mtshams kyi gshong der

btsun ma rnams kyis thab skyel rgyas par zhus te/ bsam 'grub bde chen gyi gzhis khar bzhugs zhag gnyis bka' drin bskyangs ring mnga' zhabs kyi skye bo rnams kyis spyir mjal
sogs yang dag byas song / rim gyis rgyun gyi dbang po'i bla brang nyid du pheb ste lugs gnyis kyi mdzad pa bsam pa'i ra ba las 'das pa khor yug tu bka' drin bskyangs/ tsha
ba bla ma'i 'bul sdud tshab tu bla ma mkhyen rab bzang po rdzong bda' gnang bar rta/ dre'u sogs dgos cha gang dgos bka' drin bskyangs thog /lo sngon ma 'byor pa'i 'grul
pa khams la 'byon mi rnams la babs 'brel dang bstun pa'i gnang skyel/ dam rdzas/ phyag mdud/ lugs gnyis dang 'brel ba'i bslab ston sogs yang dag gnang ste rdzong bda' bka'
drin bskyangs/ dbyar gzhis bkra shis sgang du nyan po 'tsho mdzad tshang gi sras mo spa spa de nyid kyi chun mar yod pa der sras shig byung ba'i gnas tshul 'bul mi byung
song bar/ bar chad srung ba'i srung 'khor/ phyag mdud/ ming sogs 'dogs pa dang / bstan srung dbang mor gtang rag gi bskang ba rgyas pa zhig kyang gnang song / za dam
nas dad gus phun sum tshogs pa'i sbyin bdag chen po g.yar sde drug cus gnas kyi rten gsum bzhengs pa'i rab gnas su gdan 'dren zhus song ba dpon slob mang dag gi chibs kha
bskyod de/ bcom ldan 'das ngan song sbyong ba'i cho ga dang 'brel ba'i rab gnas sta gon ma shin tu rgyas pa/ rta mgrin gsang sgrub kyi bka' gtad sogs dbang rjes gnang rigs
mang ba dang / sku gsung thugs rten bzhengs par legs skyes gnang cha

dpangs mtho ba dang / bkra shis pa'i lha rdzas che legs kyi mgul dar dang bcas te bkra shis kyi mnga' gsol bka' drin bskyangs shing / tshur yang zhag gnyis bzhugs gdan 'jags
ring ston mo gzhis len zab rgyas yang nas yang du zhus pa dang / 'bru cha/ gos dar/ snam ras sogs kyi 'bul ba'ang rgya cher bar phul 'dug /de nas gzhis bkra shis sgang
du gsar 'khrungs la bka' dbang sogs byin rlabs stsol ba'i chibs kha bskyod nas bzhugs zhag gsum tsam bzhugs ring tshe dbang / 'byung 'dul/ rta mgrin/ dpal ldan lha mo bcas
kyi rjes gnang shin tu rgyas par bka' drin bskyangs/ bla ma phyag mdzod lags kyi ston mo zab rgyas thog /sras gsar 'khrungs kyi legs bya rgyas par zhu ba gnang zhing /
zhal ngo rnams dang mnga' zhabs bcas nas gzhis len zab rgyas zhus te rgyun gyi dbang por chibs kha bskyod/ ston sku'i 'phrod bsten du gro ma lung gi chab tshan la chibs kha
bskyod rtsis dgongs pa gtad pa ltar/ lo sngon ma'i bslab ston dang da lan gyi zhabs phyir nged rang zhabs drung sku gzhon sogs phon che ba dang bcas chibs kha bsgyur te/
mkhas shing grub pa'i 'byung gnas sha ba 'bum par chibs kha bskyod nas zhag shas bzhugs gdan 'jags ring mchod pa rnam lnga/ dar lcog /dar chen 'dzugs pa/ btsun ma rnams
la mang ja/ bla mar bsngo rten/ las tshan pa rnams la rnam gzhag sogs zab rgyas su bka' drin bskyangs/ der gnas btsun ma/ yon bdag dad can rnams kyis 'bul nod rgya che
ba phul bar 'khor gsum yongs dag ljags bsngo sogs tshad med pa bka' drin bskyangs/

sgom khang nas jo lags sku mched dang grwa rigs rnams kyis pheb zhor du chibs kha bskyod dgos tshul nan gyis zhus song ba/ rten gsum rnams la phrin bcol dang gnas gzhi byin
rlabs 'jug khyad sogs dgos pa khyad par can 'ga' res rkyen byas te pheb pa'i dgongs rtse gtad song ba/ dgon du pheb skabs nam mkha' shin tu dwangs pa/ 'ja' tshon kha dog
sna lnga'i 'ja' gur dang / nyi khyim 'brug sgra dal bur sgrogs pa'i khongs nas char rdog shin tu che ba'i rgyun bab cing nyi ma'i dkyil 'khor kyang 'od shin tu gsal ba sogs
ya mtshan gyi ltas khyad par can 'ga' re dang lhan cig sgom khang ba dpon slob rnams kyis bsang / dar 'phyar/ dung 'bud sogs pheb bsu rgyas par zhus te bla brang nyid
du pheb 'phral jo lags sku mched nas dkar gro'i ston mo dang / gsol ja/ zho/ 'bras thug sogs gzhis len gyi bkod pa phun sum tshogs pa zhu ba gnang / bzhugs zhag gsum tsam
bzhugs ring mgon khang du gsung bskang zab rgyas sngar las kyang lhag par stsal zhing / phrin bcol gyi rim pa yang yang du bka' drin bskyangs/ der gnas dpon slob rnams
la dbang rjes gnang / byang bsngo sogs chos phyogs dang / phyag mdud/ byin rten/ mang 'gyed sogs dngos po'i gnang skyes dpangs mtho ba'i thog /spyi sger du bslab ston yang
dag bka' drin bskyangs/ phyir pheb nyin mgon khang du phrin bcol la pheb skabs rten rnams kyi g.yas phyogs kyi rten thug der spyan yun ring du gzigs rtog bka' drin bskyangs
te/ chos skyong gi gtso bo zhig 'di na bzhugs 'dug ces bslab ston du stsal ba/ gnyan mgon chen po zhal bzhi pa yin nam

snyam pa lhan skyes su shar/ chibs kha bsgyur bar rdza bo che'i 'phang la zin tsam du btsun ma rnams kyis thab skyel zhus shing / rje drung ngag dbang grags pas gtsos sgom
khang pa dpon slob rnams la skyel dar gnang skyes rgya che ba stsal te pheb par srung ma rnams 'phreng gi rnam pas bzhugs sgar sar ma pheb tsam du ser drag shin tu che bar
babs shing / g.yas g.yon gyi ri rtser thog 'khyug kha shas brgyabs song kyang / dam pa de nyid kyi thugs rjer brten mi phyug gang la gnod pa'i rigs gtan nas ma byung zhing
/ phyis su bsam tshe dag zhing du pheb pa'i dgon gnas 'dir sku tshe 'dir pheb pa'i phrin las kyi mtha' mar song ba chos srung rnams kyis ma bzod pa'i ngan ltas su 'dug
/pheb zhag gsum bka' drin bskyangs te gro ma lung gi chab tshan khar chibs kha bsgyur nas/ chab zhag bdun gyi ring sku'i 'phrod bsten gnang ste/ gnas de'i phur o rgyan
chen po'i gnas zhig 'dug pa der phebs 'dun gtad de/ nged zhabs 'bring pa rnams la bslab ston stsal byung ba ltar zhabs phyi rgan gras rnams kyi thugs sems la babs pa zhig
byung ma song kyang / nged nas sangs rgyas kyi mdzad par nged rang rnams kyi bsam thog tu btang tshe sku tshe mdzad phrin sogs gang spyir mi 'gab tshul zhus par shin tu
dges pa'i tshul gyis thugs dam gtor ma sogs bca' bshams rnams kyi bslab ston pheb byung ba ltar mchod dpon sogs la bkod par byas zhing / nged rags bsdus shig sa lam sogs
la blta bar phyin zhing / bsang shing sogs nyer mkho'i yo byad rnams kyang grabs gshom thogs med 'ong

bar byas/ phyir nang snga bar mchod pa'i yo byad phun sum tshogs pa dang bcas nas chibs kha bsgyur bar sgrub phug nang du mnyam med 'ja' tshon snying po'i gter ma/ yang zab
dkon mchog spyi 'dus kyi las byang bka' drin bskyangs song ba'i zhabs phyi nged blo la yod pa rnams kyis byas/ phyi nyin phyi nang gsang gsum gyi rten 'brel thams cad rang
'grigs su gyur tshul sogs bslab ston zhib rgyas su bka' drin bskyangs/ dri za'i rgyal por yang sger du gsol kha sogs gnang song bar nam mkha' dwangs shing 'ja' gur 'bigs
pa sogs ltas khyad par can ches mang ba zhig kyang byung song / de nub bzhugs sgar du chibs kha bsgyur te/ phyi nyin pheb pa'i bzhugs zhag sar rgyal rag gi ru ba rnams
kyis gsol ba btab pa'i ngor/ tshe rta zung 'brel gyi bka' dbang bka' drin bskyangs/ 'di dus dang phar phyin gyi pheb lam gro ma lung du bzhugs ring bcas par rgyu sbyor ba'i
sbyin bdag dang / dad can gyi grwa rigs sogs ches mang bas 'bri g.yag /mar 'phyur sogs 'bul nod rgya che ba byung song bar/ zab pa chos kyi dbyings dang / rgya che ba
sems can gyi don du bsngo ba sogs gang la gang 'tshams kyi chos kyi 'khor lo rgyun chad med par bskor zhing / phyag mdud/ byin rten/ gnang skyes sogs gzabs par bka' drin
bskyangs/ g.ye la brgyud dar yul phyogs su chibs kha bsgyur ba'i pheb zhag gsum pa'i bzhugs gnas sgom khang mdor bka' drin bskyangs song bar/ 'di nub chab kyis ltem gzhi
'phar ba'i sku ha cang bde ba rang zhig ma byung ba'i tshul gyis/ rgyun gyi dbang por shar rgyag

pheb pa las/ phyogs su gdan 'dren zhu mi rnams kyi sar chibs kha bskyod thub pa zhig byung ma song / bla brang du pheb pa nas bzung nyan po nas grub pa'i dbang phyug chen po
chos rje rin po che gdan 'dren zhus te/ tshe dbang brgya tshar mang ba dang / seng gdong ma sogs rjes gnang gi rigs ches mang ba zhig gsan pa gnang shing / 'tsho mdzad
don 'grub kyis sku'i 'phrod bsten dang / nged khur len rnams kyis bka' 'gyur sogs chos sgrogs kyi rigs/ bskang gso/ sngags pa bsam 'grub kyis mdos rigs sogs sku rim yang
dag bsgrubs pas rim gyis dwangs bskyed che bar byung / lha gshong nas sku'i tsha mo dpon sa lha ldan dpon g.yog rnams mjal khar pheb ste rin sdings la zla gcig tsam bzhugs
ring / skabs 'tshams su mjal kha rgyas pa dang / tshur pheb dang phar 'byon la ston mo shin tu rgyas pa dang / phar 'byon dus bka' dbang gi rigs mang ba/ rdzong bar rta/
mdzo mo sogs rgyas par stsal thog chos 'jig rten gyi bslab bya mthar phyin pa bka' drin bskyangs te rdzong bda' gnang / smin grol gling nas dam pa gang gi sku'i rigs dpon
mchog sprul rin po che dpon slob rnams gsang sngags rnying ma phyogs kyi bka' gter nas gsungs pa'i phyag len dang / sgra snyan ngag sogs rigs gnas skor gsan bsam mthar
phyin te/ rgyun gyi dbang por pheb pa dgon gnas kyi bla khag las tshan gyis mtshon ches mang bas/ chibs bsu dang / bla brang steng nas bsang / dar 'phyar/ dung 'bud/ dge
'dun 'dus pa'i tshogs kyis ser phreng

sogs pheb bsu'i bkod pa phun sum tshogs pa dang bcas te/ bla brang 'di kha'i gzims chung nyi 'od du mes dbon rnam zhal mdzom du phyag len dang / mjal dar sogs sku bzos shin
tu che bar bka' drin bskyangs shing / lugs zung gi bka' mchid 'byams klas su stsal/ de nas mi ring bar sngon nas 'od mchog sprul sku gong mas 'dren mchog bla ma 'di nyid
la/ mkhas pa'i dbang phyug ba ri lo tsA ba'i lugs kyi sgrub thabs brgya rtsa'i rjes gnang gi rim pa rnams dgos tshul zhu ba gnang bar zhal bzhes bka' drin bskyangs rung
/ sa khad 'gyang bas gnang thub pa zhig ma byung 'dug pa/ sku phyi ma'i rten 'brel du dgongs pas mchog sprul rin po ches dbus/ dgon gnas 'dus pa'i tshogs dang bcas par gong
gi rjes gnang rnams gtso bor gyur pa'i gsung chos kyi rim pa ches shin tu mang ba zhig bka' drin bskyangs pas grub par nye skabs su/ gsang chen bstan pa'i srog shing grub
pa'i 'khor los sgyur ba lcags zam pa chen po mjal khar pheb pa'i snga 'gros pa 'byor par/ nged rang gis pheb bsu gang rgyas zhus te chos ra ba rnams sku zhabs nas grol
bar gzims chung 'chi med pho brang du gzhis len sogs gang rgyas bla ma phyag mdzod lags kyis thugs khur che ba zhes ngos gnang zhing / grol 'phral gzims chung nyi 'od steng
du pha bla ma rigs kun bdag po nyid dang mjal 'dzom bka' drin bskyangs par/ phan tshun thugs yid gcig 'dris lta bu'i bka' mchid 'byams su klas/ grub dbang rin po cher
dril bu rim lnga dang / bdag med lha mo bco lnga'i byin rlabs sogs/ dbang rjes

gnang mang ba dgos tshul zhu ba gnang ba bzhin 'ong tshul gyi zhal bzhes dang bcas te/ phyi nyin nas rim gyis gnang ba'i sgo dod/ mgon khyod nges don skye rga'i tshul spangs
kyang / /rang don gdul ngor sku na smin pa yi/ /tshul ston mod kyang 'chad rtsod rtsom pa las/ /'jam dbyangs gzhon nu mngon sum byon dang mtshungs/ /'di skabs kyi bka'
khrid rnams nged la stsal dgos tshul zhus par/ 'di lo lo legs pa dang bcas bsod snyoms shig la 'gro dgos pa'i bslab ston pheb pa ltar nged dpon slob rags bsdus shig gis/
'phen yul gyi stod kha'i lung tsho rnams su bsod snyoms la phyin/ grub dbang lcags zam pa chen po zhag nyi shu skor bzhugs ring / gzhis len gzabs pa dang / pheb gdong gi
bka' dbang / ljags khrid/ ljags lung sogs dgongs bzhed mtha' dag mthar phyin par gnang zhing / tshur yang tshe dbang brgya rtsa/ rta mgrin gsang sgrub sogs ches mang ba zhig
gsan/ grub dbang rin po che nas na bza' sogs 'bul dpangs mtho ba 'bul bar gnang zhing / phar yang rta/ dre'u/ ja/ gos dar sogs kyi pheb rdzong rgyas par gnang ste phyir
pheb/ nged bsod snyoms nas 'khor dus/ bka' las/ 'di lo sprul sku rin po che'ang pheb cing / nged rgan pa rnams kyang khams bzang ba bcas bco brgyad mchod pa sogs dus chen
rnams lo bstar las rgyas pa zhig gnang dgos 'dug pa/ khyed rang spun dang mtshams pa rnams dang bcas mkhar gdong du 'cham sbyong la phyin na legs par 'dug tshul pheb
pa

ltar/ bka' gnang thod bcings kyis lhur len zhus shing / lo 'dir bla khag sogs ming can gyi 'grul pa ma byung kyang / khams byang nas byon pa'i 'grul pa tshan che ba rta/ mdzo/
mdzo mo/ 'bri g.yag /ja/ gos dar sogs 'bul ba dngos po dpangs mtho ba 'bul mi byung song bar/ gzhis len/ dam rdzas/ phyag mdud/ snam ras sogs gnang skyes kyang bka' drin
bskyangs/ hor zla bcu gcig pa'i tshes brgyad nyin sprul pa'i chos skyong chen po dpon blon gnyis spyan 'dren gnang bar/ chos skyong che ba'i phyag mdung sked mtshams
nas chag par thugs rtog zos pa lta bur lo phyi nang du sku la bar chad yod med kyi grub pa'i dbang phyug chos rje rin po cher gsung brtag dgos tshul bka' gnang song ba phyir
nang gsung brtags legs po byung tshul zhu ba gnang song skabs/ drang don tsam du de kha shin tu legs tshul bka' drin bskyangs song kyang / chos rje rin po che phyir pheb
'phral nged la/ do zhag bla ma'i lung bstan gyi tshe 'phrang yin pa dang bcas ji ltar 'ong pheb/ bcu bzhi'i mchod pa lo bstar las rgyas par bka' drin bskyangs shing /
bco brgyad mchod pa'i nyin bar skabs lo gcig gnyis tsam gzigs rtog tu pheb pa gnang ma song kyang / 'di lo sgam 'byor nang du rten gshom sogs sngar ma grags pa lta bur bka'
drin bskyangs thog /rnam 'dren dam pa nyid gzigs mo'i tshul du pheb cing / 'ong mi rnams la zhal mjal/ phyag dbang sogs shin tu rgyas par stsal/ mchog sprul rin po ches
'cham dpon dang / nged nas rol mo'i khur len bgyis

pa'i 'chams sogs 'grigs la/ gang spyir legs po byung tshul gyi 'chams grol nas bslab ston rgyas par stsal/ gtor rgyag nyin lo bstar las 'tshubs lhong che ba zhig byung bar
rdor slob kyi nus mthu che ba'i stobs yin tshul pheb pa/ nged rnams rnam rtog skyes min gyi thugs gzhib 'jug par gnang / sgrub mchod grol nas/ re zhig sku mtshams bka' drin
bskyangs shing / lo mjug gtor spod/ sgrub mchod sogs ljags bkod sngar rgyun bzhin stsal chu lug lor lo gsar gyi ljags bkod dang / bzhugs gral la pheb pa sogs bka' drin
bskyangs/ srid gsum dbang mo'i mchod pa sogs bslab ston ltar nged zhabs phyir rnams kyis bsgrubs shing / rgyal khab chen po'i mjal khar bslab ston ltar nged nas phyin skabs/
dpe nang khang gsar nang so dang / mkhar gong 'og gnyis/ ri zur ba bcas kyis mchod dbur spyan 'dren nan gyis zhus pa ltar chibs kha bsgyur zhing / de zhor bkra shis
sgang du pheb ste bzhugs zhag gnyis tsam bka' drin bskyangs/ gong gsal spyan 'dren zhu mi so sos 'bul dpangs ches cher mtho ba bsam gyis mi khyab par phul zhing / 'khor gsum
yang dag gi ljags bsngo sogs lugs gnyis kyi bdag rkyen tshad las 'das pa bka' drin bskyangs te/ rgyun gyi dbang por chibs kha bsgyur/ nged mjal kha nas 'khor 'phral mjal
kha rgyas min gyi bka' 'dri zhib tu stsal ba/ gnas rgyus rnams zhib tu zhus par/ da cha gang spyi nas khyod rang gis go bab ma logs pa tsam 'ong 'dug

pas blo bde zhes pheb pa dag zhing du dgongs pa gtad pa'i bslab ston du 'dug /zhag gsum song nas 'di lo na ning bkod pa byas pa ltar/ sa phug gi mkhar las grub pa rang 'gab
'dug pas 'phral du phyin na legs tshul gyi bslab ston nan che bar pheb byung bar/ bka' dang len gyis nged dpon slob rags bsdus kyis sa phug tu phyin nas/ las kha tshar che
zhing zhag nyi shu skor nas grub par nye skabs 'gro ba spyi dang / khyad par bdag sogs gdul bya rnams kyi bsod nams kyi ra ba zhig tu nye bas sngar gyi bsnyungs ro bzhes
tshul gyis bslab ston phyag bris ma zhig nged gnya' gong du mchod dbur yod par pheb pas/ 'di lo ltas sogs gang spyi nas blos 'khyud pa zhig mi 'dug gshis/ las 'phro bcad
de sku zhabs su bcar ram/ las mjug zhag shas kyis tshar bar yod pa'i 'phro mthud na 'gab sogs zhu ba dang bsnyun babs la blta ba bcas mgron gnyer rab 'phel btang bar bka'
len du/ las 'phro bzhag shan 'dra bas zin 'phral shog ces pheb kyang / blos ma 'khyud par tshogs khang dga' ston tsam gyi las mjug zhag gnyis gsum nas bsdus te/ zla tshes
nyin nyi shar la bla brang la slebs pas/ de 'phral sku zhabs su shog pheb pa ltar bcar skabs/ sngon nas bsnyung ba dang ye mi 'dra ba'i bsnyung babs lji la/ thugs kyang
cung zad 'gyur ba lta bu zhig 'dug pas blo yul ma bde'ang bslab ston gyi bka' lan bag pheb kyis zhus par cung zad song skabs/ da lam sngon ma las khams dwangs shing sems
cung zad bde ru song ba khyod 'khris su yod pas yin tshul pheb pa/ dam pa

'di nged la skye ba thams cad du gzigs pa gzhan las lhag pa zhig yin gshis/ thugs yul gtad pa'i rten 'brel tsam du gnang / 'di nyin nas bzung bla ma phyag mdzod la gros bsdur
gyis tshogs chen la bka' 'gyur gtsang sgrogs dang / ban tshang pas dpal ldan lha mo gtsor gyur gyi bskang ba brgya tshar shin tu mang ba/ dgon khag tu mang ja'i thog zhabs
brtan phon che ba dang / sngags pas mdos rigs sogs sku rim gyi rim pa dang / nyan po nas grub pa'i dbang phyug chos rje rin po che dang / dpon tshang gces gces lags
gnyis nged ma 'byor gong nas spyan 'dren gnang 'dug pa bzhin bka' dbang / gsol sman gyi 'phrod bsten/ sku'i snyun g.yog mgron gnyer bsod nams rin chen dang nged gnyis kyis
rkang ma zhus shing / gzhan yang bla ma phyag mdzod/ dge slong grags pa/ gsol dpon bstan 'dzin rab brtan/ chos rje bstan 'dzin nor bu sogs sku 'khris su bcar ba rnams kyis
gang 'tshams su zhus par/ zla tshes skor nas cung zad dwangs skyed byung kyang / 'tsho mdzad nas 'di lo bsnyun 'bor lci la phyag rtsa chab brtag sogs legs rgyu mi 'dug
pas nged rang spun gyis gsol sman sogs ma shes phar bzhag los zhu'ang / sbyin pa lag len gyi khyad bcas lha rje gzhan zhig 'bod pa gnang na 'gab tshul nan gyis zhu ba gnang
song bar/ nged rang da bar sdod pa khyed rang rnam pa'i sku drin yin gshis/ lha rje spos kyang phan pa 'ong ba'i nges pa med ces zhal gyis bzhes ma song kyang / 'tsho
mdzad gces gces nas nan gyis zhu ba mdzad song bar gsung ngo ma

bzlog par khams kre bo dar rgyas dgon pa'i grwa pa sangs rgyas thar dpon tshang rang gi zhal slob tu yod pa khong pas khyed rang sku mched kyi zhabs phyi bgyis na 'ong pheb
song ba ltar sngon nas sku zhabs su thar mus su yod pa bcas bsnyun g.yog sogs kyi zhabs phyir yang phan par byung / sprul pa'i chos skyong chen po dpon blon dbang khang
'chi med pho brang du spyan 'dren zhus te/ bsnyun gzhi'i skor la lung bstan zhib tu zhus par/ chos skyong che bas/ dus kyi mdzad pa dang sku tshe sogs mthar phyin dka' yang
/ dge bshes chen po thugs bskyed kyi smon lam mthu btsan pas byams chen bzhengs pa tsam ma gtogs dgongs bzhed kyi mdzad pa rnams mthar phyin kyang / sku rim du byams pa'i
sku bzhengs na 'ong tshul dang / las mkhan gyis zla ba lnga pa dang drug pa'i mtshams su mar me spar ba bsad pa lta bu 'ong zhes zhal 'chol ba'i rnam pa dang / sku yal
khar sha khyer ma 'ong / khrag khyer ma 'ong sogs lkog gyur gyi gsung shin tu mang ba zhig gsung ngo / /mgon khyod chos dbyings mchog tu thugs gzhol tshe/ /sku yi srung
ma pe har dpon blon nas/ /ji ltar 'byung tshul shin tu gsal ba yi/ /lung bstan yid ches dam pa mngon du gyur/ /ma nas lo kha shas kyi sngon rol nas dgon gnas 'di kha'i dgon
khag gzhis khag sogs tshang mar smyon ma'i rigs 'ong / rtags la khwa ta ngan pa dang / gzhan yang dogs pa za ba'i ltas ngan gyi rigs mang zhing / khyad par dgon gnas
'di'i khyi rnams 'ur zhing ngu ba dang / mgon khang yas mas 'tshub cing / bla brang 'di kha'i rten gtor rtsa ba nas

med pa/ zla ba dang po'i nang gi sa 'gul yang sa phyogs gzhan las che zhing / dge 'dun rnams tshogs gyes gdong du thal skad sogs chag pa/ skya ga mang la dkar shas che ba kha
shas bla brang du rgyun par 'khor ba/ sgom khang gi rgyun gtor rtsa ba nas med pa/ bla shing chag pa/ gzims chung du ri bong gi than ro byung ba/ mkhar gdong dang sa sbug
gi ri ngu zhing than bya'i skad rgyag pa/ rin sdings kyi bla chu skam pa sogs ngan ltas bzlog res/ srid gsum dbang phyug mar bskang ba rgyun 'dzugs/ rgyal ba'i bka' rgyas
'bring dang / padma bka' thang sogs chos sna'i rigs mang ba rgyun par bsgrubs pa'i nus mthu las zla ba bzhi pa'i bar tsam bsnyun gzhi 'tsho thon tsam byung ba/ phyogs
kyi 'grul pa 'ga'i sku zhud la khag 'dogs kyis bsnyun ro dang / chab kyi bsnyun gzhi gnyis ka rim zhan du gyur pas/ nged kyis 'di lo bla ma rnam gnyis kyi lung bstan las
sku tshe'i 'phrang tsam yin shas che na'ang / sku tshe'i tshad lo shas bar ma rdzogs par ma zad/ nged nas lar bab shes 'ong chung zhing / dgon gnas kyi 'dzin skyong la
blo mi 'gro ba dang / sprul sku rin po che sku mched sku na phra ba bcas spyi dang bye brag gi bstan par yom 'khyoms las med pa dang / khyad par bdag sogs mgon med rnams
res gnas yul gcig po lags pas/ zhing khams gzhan du dgongs pa gtad na mi 'ong tshul mchi ma dang bcas te nan gyis gsol ba btab par/ de 'dra'i blo sna thung mi dgos/ 'di lo
dga' mo 'ong 'gro pheb cing / thugs ngang ring

du song ba 'dra zhig yod par/ gong gi mdzad par brten gzhung sa'i drung 'khor phyi nang rnams gri mtshon gyis 'khrug pa sngar ma grags pa zhig byung song ba/ 'dren mchog 'di
nyid gzhung lar rgyar thugs zhen tshad med pa zhig yin gshis/ de rigs snyan dbang du dwangs tshe gshegs rkyen lta bur mi 'gyur ba'i tshod med bsams te zhabs 'bring du yod
pa rnams la de kha'i rgyu mtshan zhib tu byas mod/ nged 'dren pa gong gi sku drin gyis 'tsho ba'i bgo skal sger du rdzogs par brten dam sris kha bskyod pa lta bur zhabs
'bring zhig gis nged med sar snyan du lhon 'dug par/ nged sku zhabs su bcar 'phral de skor gyi dri ba zhib tu gnang byung bar mi bden tshul gyis snyan 'bul ji snyed cig
zhus kyang thabs ma thub pas/ mthar gang spyi'i snyan 'bul rnams zhib tu zhus par/ bka' las/ da nga tshe ring yang nged zhe sun la/ khyed rang dka' las kyi rgyu las mi 'ong
/ bya ba 'di 'dra bstan pa nyams pa'i mgo yin pas da lam rang ma bsdad pa 'gab ces bka' babs lci la/ thugs ngal kyang tshad med pa gnang song ba/ de phyis kyi 'byung
rgyu ye shes kyi gzigs pas mkhyen pa'i gsung du 'dug /'di nas bzung zhing 'dir bzhugs pa'i thugs bzhed gtan nas med pa'i gsung yang yang pheb cing / thugs dam zab mo'i rim
pa la sngar las kyang thugs rtsol che bar bka' drin bskyangs/ skabs rtse gdong bdag mos gdan sa'i stag lo pheb pa'i lcam de gdung yin 'dug tshul gyi zhu yig phul song bar
khag g.yar gyi gdung la 'bul rgyu'i don du stan dkar bcas gza' tshes dge

bar bka' drin bskyangs byung ba/ bar srid sogs kyis bar gcod zhi ba'i zhabs brtan du 'dug /'dren pa gang nyid zhing 'di'i mdzad pa mchog /rdzogs tshul ston kyang spyi dang
bye brag gi /bstan don mchog gi sprul sku'i nyin byed dbang / /gsar du ston pa'i phrin las gcig tu dkar/ /thog mar sku ltem pa nas bzung / chos sde chen po 'di nyid dang
/ phyogs kyi dgon khag grwa rigs/ mnga' zhabs gtso bo/ 'di kha'i zhabs 'bring dang ban tshang bcas so so nas/ sger dang spyi bsdus kyis zhabs brtan yang yang phul zhing /
chos sgrogs sogs sku rim kyang lhag bsam rnam dag gi sgo nas lan gcig ma yin pa yang yang du bsgrubs pa dang / sprul sku rin po che rdor brag nas bka' chos gsan bsam mthar
phyin nas phyir pheb pa dang 'phral du mjal 'dzom bka' drin bskyangs song ba gtso bor gyur pa'i nged spun dang / bla ma/ phyag mdzod/ gnyer chen ngag dbang dang dgos rdog
bcas la khur len mi rnams kyis rgyal ba'i bka'/ chos srung la gsol mchod/ sde brgyad kyi mdos rigs sogs mkhos dpag ci shes gang drag gis byas kyang bsnyun gzhi rim lod
du song / 'di skabs gzhung sa chen po nas sde srid dang rgyal po khri bkod bka' drin bskyang rgyur/ mnga' zhabs rnams la brda 'grems byung ba bzhin/ chos gter gling nas
sprul sku rin po che gdan 'dren du byung bar mchog sprul rin po ches/ da lo bsnyun bab lci la/ 'ong bab gang spyi sngar dang mi 'dra ba zhig rang 'dug pas/ nged rang 'gro
ba blos mi lang par 'dug tshul nan gyis zhu ba gnang song kyang

nged da lam rang skyon mi 'ong / dgon gnas su ma pheb par yun ring ba bcas gra sgrig tu pheb pa rang 'gab tshul pheb song bas pheb pa'i sgo dod cing / sprul pa'i sku chibs
kha bsgyur nyin spyi dang bye brag gi bstan pa'i 'dzin skyong la thugs bskyed rgya che ba dgos tshul sogs lugs zung dang 'brel ba'i bslab ston mthar phyin pa bka' drin bskyangs
te pheb songs skabs mes dbon gnyis khar sngar dang mi 'dra ba'i thugs 'phreng nyams shin tu che bar byung song ba/ sku tshe 'dir mjal 'dzom gyi mtha' mar gyur pa'i
ltas su 'dug /mchog sprul rin po che phyir pheb skabs/ nged la bslab ston gzims chung shod du phyin pa 'gab tshul pheb pa ltar phyin skabs/ 'di'i ring chos rje rin po cher
bslab ston pheb pa phyis su gsung 'phros byung bar/ dbon 'di la re zhig dka' las chen po rgyun mi 'chad cig 'ong bar 'dug ste/ da bar nged kyi chu rags lta bur byung song
pheb pa dam pa 'di'i sku'i dri ma dang bral tshun chad/ gtso bor rkyen tsag mang la zos mi bde ba sogs gang spyi nas ji ltar bka' stsal bzhin thog tu khel ba kho nar
byung ngo / /'dren pa gang gis ye shes gzigs pa ches/ /spyi dang bye brag bstan pa 'phel 'gribs sogs/ /'byung tshul ji bzhin lung bstan gsal gyur tshe/ /padma 'byung gnas
nyid dang dbyer ma mchis/ /da dung kyang gtso bor chos rje rin po che dang nged zhabs 'bring rnams kyis zhing khams gzhan du dgongs pa gtad na mi 'gab tshul lan gcig ma
yin pa yang yang nan gyis zhus par dgongs pa ma dor ba lta bus gzhan don du gshegs par rim 'gyangs su gyur cing / 'tsho mdzad gces gces lags sku mched gzhan

rnams las thugs blo 'gan tshan che bas/ 'di lo sku ltem skabs zhabs phyi gzhan las lhag pa zhig gis dgongs rtse 'dug par/ ma gzhi phyag rtsa bcas 'ong bab phan thogs pa zhig
min 'dra'ang / 'dren pa nyid kyi dgongs pa dang / khong pas mdzad bab cung ma mthun par/ zla ba gcig tsam song 'phral nas dgongs pa nan gyis zhus shing / sku ltem bab sogs
tshang ma'i blor mi shong ba de dus kyang / tshe dbang zhig gnang dgos tshul nan gyis zhus song ba ltar zhal gyis bzhes te gnang skabs ltas legs pa rang zhig byung ma
song / de nas bzung zhing la ma pheb par dpon tshang don 'grub kyis sku'i 'phrod bsten gyi gsol sman dang / zhabs phyi gang la'ang lhag bsam rnam dag dwang blangs kyis mdzad
song bar/ nged zhabs 'bring rnams blo kha rdzogs nges kyi da dung kyang dag snang la 'dzol ba med pa zhig yin/ hor zla lnga pa'i tshes gcig gi nyin sprul pa'i chos skyong
dpon blon la slar yang lung bstan zhib tu zhus par che bas sngon gyi sku rim rnams bsgrubs par gzhan dang mi 'dra bar byung 'dug sogs 'phral ltar snang la legs legs
'dra ba'i gsung 'ga' las 'di 'ong gi gsal kha mi gsung zhing / chung bas da cha dbu thog tu rgyal mtshan dkar po zhig tshugs/ bzhugs gdan kyang mtho ru thong gsung ba/ chos
skyong dpon blon gyi gsung de rigs nged so skye rnams kyis rtogs par ma gyur gshis/ pha bla ma rigs kun bdag po nyid la rgyu mtshan rnams zhib tu zhus par/ zhal mdzum
mdangs dang bcas te rgan pos kyang thegs pa yin 'dug pheb/ phyis su bsam tshe de nas ring por ma lon par bla brang 'di nyid du sku tshe'i mdzad pa'i mtha' mar

gyur cing / gdan sar dri med 'khon gyi gdung du sku bltams te 'gro ba'i don rlabs po cher spyod pa'i lung bstan du 'dug /chos skyong gi lung bstan gyi lan gnang mur/ de bzhin
yin tshe gnang nyin tshes gsum la bla brang steng du rgyal mtshan dkar po zhig 'dzugs pa dang / nged kyi gdan la phying dkar dri ma med pa zhig gsar du thing / khyod rang
gzims khang gong du thugs gsol rgyas pa zhig thong shog pheb byung bar ltar phyin te/ thugs gsol grub 'phral sku zhabs su bcar skabs nyin bstar dang mi 'dra ba'i sku
zor yang la dgyes nyams gzhan las che ba zhig 'dug /lo 'di dang sngon mar bsam yas nas shing bya can dang / rgyal po nyi ma'i 'od zer gnyis kyis lung bstan kha brda ngan
pa/ phyag mtshan gas chag yod pa 'ba' zhig bskur ba sogs yang yang du byung ba bzlog cing / sku rim 'dra bsgrubs na dwangs skyed e 'ong gi re bas/ gtso bor chos rgyal dpon
blon dang / gong gi chos skyong gnyis bcas so sor snyan shal/ gser skyems/ tshogs 'khor/ sngon nas dgos tshul byung ba'i rta/ mdzo bskur te lung bstan zhu mi ched du brdzangs
pas phyir pheb/ chos skyong chen pos zhing 'di'i mdzad pa phal cher rdzogs pas 'di lo rang zhing 'dir bzhugs pa mi 'ong kyang / slad nas bstan pa la phan thogs pa
'ong zhes gsung ba rdo rje'i gsung bla na ma mchis par 'dug /srid gsum dregs pa'i tshogs kun ma lus pa'i/ /rje bor padma kA ras mnga' gsol ba/ /dregs ldan dam ldan tsi'u
dmar po yis/ /lkog gyur lung bstan gsal ba legs par stsal/ /chos skyong gzhan gnyis nas lha labs 'dre labs lta bu'i gsung las 'di 'ong gi gsal kha che bar mi 'dug

/de zhor ra ba smad du bse khrab can la zhus par chos sna sogs sku rim bsgrub dka' ba mang ba dang / khyad par 'bad rtsol dgos tshul gsung pa las zhing khams 'pho ba'i lung
bstan gsal ba mi 'dug kyang gshis kyis gsal bar 'dug /bang phyin 'di pa 'khor ba'i sku 'grul gyi khag 'dogs la brten sku skrangs sogs bsnyun bab shin tu lci ba'i tshul yod
kyang / zhabs 'chag sogs mi thub pa'i rigs min par/ tshes bco lnga'i zhog nged kha ton du yod par sku zhabs su 'bod mir bla ma mgron gnyer ched du gnang byung bar/ nged
kyis sku zhabs su phyin skabs su'ang med pa'i bka' las/ mdang rmi lam du bud med cig gis da rang zhing brjes kyang chog pa 'dra zer ba zhig byung bas/ da lam rang nad 'dis
blos btang ba zhig mi 'ong 'dug pas/ khyod kyis gtso bor bla brang 'di dang / nA lendra'i lar rgyar bsam pa rnam dag byed dgos par che btsan gyi ngo 'dzin/ grwa rigs
kyi skyong dar/ sbyin bdag rnams kyi 'grogs lugs/ khyad par gnas 'di nyid kyi bya ba rnams lhus things kyi byed sgo sogs chos dang 'jig rten gyi bslab bya mthar phyin pa
zhig bka' drin bskyangs byung bar/ da cha gzhan don du gshegs nges yin 'dug bsam sems ngal tshad med pa zhig byung mod/ 'on kyang rten 'brel 'khyugs pa sogs byung na bstan
pa'i lar rgyar mi 'thus 'dug bsam snying nas zhe rus bskyed de/ da ni sku'i 'ong bab dang / gsung gi pheb tshul bcas gang la dpags kyang zhing khams gzhan gyis thugs 'phrog
ste bdag cag ltos bcas rnams yal bar dor ba zhig 'ong nges pa 'dug par

'di rigs nged kyi cha gzhi nas chos 'jig rten gang gi sa nas shes 'ong med cing / khyad par dam pa nyid zhing khams 'pho ba'i tshul bstan 'phral/ chos phyogs nas zhabs phyir
ci 'gyur las bla brang 'dzin pa sogs 'jig rten gyi g.yeng pa'i zhe 'dod med pa zhig yin pas/ pha bla ma nyid yan chod sangs rgyas nyag gcig gis bskyangs pa'i gdan sa 'dir/
bdag lta bu so skye'i nang nas kyang ches zhan pa zhig lags gshis/ bla brang zin pa dang bstan pa 'khyongs pa 'ong rigs mi 'dug pas gtso bor zhabs pad brtan cing / dogs
lam bslab ston de rigs med pa zhig cis kyang dgos zhus par/ sprul pa'i sku na phra ba dang / nor bu'ang dpon slob kyi ltos yin 'dug pa bcas chung ba rnams kyis slar khyod
rang gi rogs su gyur pa los 'ong yang / deng sang na so'i bab tsam du ma zad/ sngon gyi las 'brel zhig 'dug pa nas/ gong du byas pa bzhin phyi nang gi bya ba tshang ma
re zhig khyod rang gi byed pa las gzhan pas byas kyang zin pa zhig mi 'ong tshul nan gyis pheb gshis/ bka' gyen ldog ma nus par/ 'o na de rigs cis kyang byed dgos tshe
bla brang 'di nyid stobs che gshis ltos bcas mang ba dang / rnam g.yeng kho nas dus 'da' ba'i kha don chig sgril byed rgyu mi 'ong 'dug pa dang / lhag tu nged la ltos tshad
re sa dam pa nyid las ma mchis pas thugs rtsa nas ma dor ba dgos tshul zhu ba tsam las/ sdug bsngal gyis mnar bas kha thag ring por zhu ba ma shar/ de 'phral bla ma phyag
mdzod lags kyang 'bod pa gnang nas/ khyed rang gnyis sngar mus ltar dgos tshul mdor bsdus tsam las/ zhib rgyas rang zhig gnang ma byung bar/ nged gnyis 'grogs yun ring
po

rang mi 'ong ba'i rtags su 'dug /'di nyid nas bzung sku skrangs shin tu che bas zhabs 'chag gi dus kyang nged rnams kyis zhabs 'bring zhu ba las thabs ma byung ba/ nged rnams
kho thag chod phyir tshul de bzhin bstan pa yin 'dug cing / chos rje rin po che nas dgong bstar cha gsum dang sku glud sogs bka' drin bskyangs yod par/ skabs zhig da lam
khyi mgo dgu pa zhig byung ba glud kyi rjes su song zhes stsal zhing / sku khams ltem ring bla ma yi dam/ dpa' bo mkha' 'gro/ chos skyong srung ma sogs kyi gzigs snang
ngo mtshar ba bsam gyis mi khyab pa zhig byung tshod 'dug kyang / bka' ma khrol bas 'dir 'bri ma nus shing / tshes bcu bdun nyin kha sang 'phros byas pa bzhin nor bu 'di
nged rang gi rigs su 'dug pas skal ba 'os mtshams su zur du byin yod pheb byung bar/ nged kyi de rigs yin tshe lar rgyar phan pa las mi 'dug pas mi ngo rang gi khrod du
chos 'jig rten gyi bya ba gang yang mnyam du byas na 'gab 'dra zhus par/ shin tu dgyes pa'i tshul gyis gsung las/ de rigs khyod kyi blor babs tshe de las lhag pa ci yod/
'on kyang go bab kyi bya ba 'di tsam byas kyang chog tshul sogs bslab ston zhib par stsal/ spa spa lags bar skabs su phyogs pheb mang bas bsnyun ring sku zhabs su ma bzhugs
pa 'di'i nyin nas gzims chung steng du 'bod pa bka' drin bskyangs/ bab 'brel kyi dbang du song na chos phyogs tsam las gzhis khag gi 'dzin skyong sogs kyi zhal chems spa
spa lags la rgyas pa zhig gnang dgos gras su 'dug kyang / nged dang lhan du yod skabs shig khyed gnyis mthun pa byung na nged kyi bsam pa yin tshul gsung ba tsam las/

gzhan ma legs nyes gang yang gnang ma song bar/ spa spa de nyid kyi sku tshe ha cang mi ring bar de bar gyi mdzad bab rnams thugs mkhyen gyis chod pa'i ltas su 'dug /sku'i
tsha bo tshong dpon gnyis dga' lags sku 'khris su btang ba gnang zhing / bco brgyad kyi lar rgyar thugs bsam gang che dgos tshul nan chags su gnang song ba'ang phyis kyi
'byung 'gyur dgongs pa yin nam snyam/ nyer lnga'i nyin nged la spyan hur gzigs nas/ da cha bka' 'gyur rin po che'i glegs shing gdan 'dren gyi khal ma zhig slong dgos 'dug
pas byang pa rnams la yig rten gyi bdud rtsi ril bu zhig sgrub pa'i bkod pa gyis pheb byung ba/ gzims chung mdor bzhugs nyin gdan 'dren zhu ba sogs kyi zhabs phyi bgyis
te/ sgo 'byor khar dam rdzas kyi sman brdung sogs ban tshang rnams dang lhan du byed yod skabs/ dag zhing du pheb grabs shig byung 'dug pas nged kyi sar 'phros byung 'phral
sku zhabs su bcar bar/ chos rje rin po ches chu sogs sku la phul bas tshur sos pa lta bu'i bka' las/ da lam bde ba'i ngang du gnas pa zhig yod kyang / khyed dpon slob
kyis de las sad pas da cha zhag shas bar skyon mi 'ong pheb/ de 'phral dbon rin po che zhabs drung sku gzhon pa sku 'khris su gdan 'dren gnang ste/ bstan pa'i lar rgya dang
/ nged kyi rogs su gang 'gyur dgos pa'i bslab ston stsal song / de nub sa rub mtshams su sku'i snag dbon rje drung ngag dbang grags pa dang / ban tshang rdo rje slob dpon
sangs rgyas lhun grub sku mched sku 'khris su gnang song bar/ jo lags ngag dbang grags pas byin rlabs zhu ba dang lhan du dam pa nyid kyi phyag nas 'jug te spyan chab
yun ring du mdzad song bar/ der

gnas kyi zhabs 'bring tshang ma sngon nas sems ngal che ba'i thog mchi ma char du babs pa tsam du gyur/ nyer bdun gyi nyin jo lags sku bgres gdan 'dren du btang ba/ de nub
rdzong shar du bzhugs gdan 'jags rtsis yin kyang / tho rangs khar sku gzer kha lta bu zhig byung ba'i rkyen gyis de 'phral sku zhabs su gdan 'dren gnang song / 'di nyin nged
kyis da cha nged rnams bsod nams dman pa'i stabs zhabs pad brtan pa zhig 'ong mdog ma kha ba nas/ mya ngan gyi byed lugs sogs dang / dgongs rdzogs kyi bab bcas ji ltar
dgos shing / khyad par gsang sgo dgos min zhus par/ bla brang gi thug dar lcog sogs phab srol yod kyang / deng sang gzhung sku yul gnyan par brten sdom pa tsam las phab
na mi 'gab/ mya ngan gyi cha nged rang chos pa rnams la bab 'brel mi 'dug kyang / bla brang 'di'i gtso bo bla ma yin gshis sngar bde gshegs de'i dus gang byas ltar gyis/
dge rtsa'i cha bde gshegs de'i dge rtsa'i dpe yod pa de tsam byas pas 'thus 'dra'ang / gzhi nas khyod rang gis bsam gcad gyis dang de khas 'thus par 'dug /gang spyi thams
cad du byed gtad che'ang skyon mi 'ong / las sla zhes pheb/ nyer dgu'i nyin gnyer pa sku zhabs su 'khyug tsam 'bod par gnang nas/ nged kyi rogs su gang 'gyur dgos pa'i
bslab ston zhig tu stsal/ bla ma mkhyen bzang yang phyag dbang la 'khyug tsam bka' drin bskyangs song / gnam gang sngon ma'i nyin gzims chung mdo'i bzhugs nyir pheb song
bar/ nam mkha' shin tu dwangs par 'ja' 'od kyi gur dang / 'ja' sprin bkra shis rtags brgyad dang / rgyal srid sna bdun/

mchod pa'i lha mo'i gzugs brnyan sogs ches mang ba zhig 'dug par spyan bar snang du yang yang gzigs kyin 'dug pa/ dpa' bo dang mkha' 'gro sogs kyi bsuu mas bar snang khengs
pa'i ltas su 'dug /gzims chung phug tu pheb khar jo lags sku mched la/ sgom khang gi sa rigs rnams 'jags gnas dgos min dri ba gnang song bar/ mi dgos tshul zhu ba mdzad
par nged la thugs blos khel ba'i zhu gnang du mchis/ de nas 'phel gdung phyag tu bzhes te/ nged la byin rlabs stsal nas zhal du bzhes shing / gzims chung sbug tu pheb 'phral
thugs dam nyams bzhes kyi rim pa rnams bka' drin bskyangs shing / mtshungs med chos rje rin po cher nged shar gyis song na mkha' spyod ma'i 'pho ba dang / thugs dam gyi
tshul du byung tshe chag med dang lus dkyil gyi gsal 'debs dgos tshul stsal song / de nas re zhig bar sku khams cung zad dwangs pa'i tshul dang bcas/ mi srun gdon bgegs
kyi tshogs kyis gang ba lta bur 'dug pas/ rdo rje slob dpon nus pa che bas seng gdong ma'i bdag bskyed cig sgoms dang / nged rang gnyis zlog pa byed pheb ste/ pha bla ma
nyid kyang ting 'dzin zab mo'i ngang du re zhig bzhugs nas/ phyag thal mo brdab pa dang bcas zlog pa bka' drin bskyangs 'phral/ da cha gdon bgegs tshang ma phyir song zhes
pheb/ de nas re zhig song nas khong rnams pheb byung bas mchod pa bshoms zhes stsal/ nyer brgyad kyi tho rangs kyi char nged gzhon nu'i dus sa skyar yod thog nub gcig
rmi lam du rje btsun grags pa rgyal mtshan dang dngos su mjal ba'i bzhugs gdan gyi

nyi zla gnyis me long 'khor ba bzhin 'dug pa phyag gis gnon pa'i tshul gnang ba tshe 'di'i bar chad kyi tshogs rje btsun chen po'i thugs rjes zhi zhing / da'ang bla ma de nyid
kyi thugs rje zhig 'ong snyam pa yod pheb pa ltar/ don gyi pha bla ma rigs kun bdag po 'di nyid sngon nas tshogs gnyis rdzogs pa'i sangs rgyas dngos yin mod kyang / drang
don du gdul bya'i snang ngor tsam du gong gi bslab ston ltar na rgyal ba gong ma lnga dang / rdo rje 'chang mkhyen rab yab sras sogs rtsa brgyud kyi bla ma rnams dang
/ yi dam dkyil 'khor gyi lha tshogs/ chos skyong srung ma'i tshogs dang bcas pa bsu ba'i tshul du mdun gyi nam mkha' gang bar byon par snang / sku cung zad dwangs ring
nged la bslab ston du/ khyod deng sang zhag du ma'i bar du gnyid med par sdod dgos byung song bas re zhig gnyid cung zad logs na 'ong pheb pa ltar gzims chung phyi mar gnyid
cung zad byung ba zhabs phyi rnams kyis bos te/ sku zhabs su 'byor 'phral phyag nas bzhes te gong ma mkhyen rab bstan 'dzin bzang po'i gzims lam sku 'dra sogs rten mchod
rnams la brtan bzhugs bka' drin bskyangs pa'i mur/ nged kyi mgor phyag nas 'thor ba dang bcas shis brjod rgyas par stsal/ de nas cung zad mnal ba'i tshul gyi ngang nas
gnam gang phyi ma'i skya reng shar tsam gyi dus su dgongs pa chos dbyings su thim pa'i rtags rnams mngon du gyur par/ mtshungs med chos rje rin po ches 'od gsal la bzhugs
dgos tshul gyi gsal 'debs gnang ba dang / nam mkha' las me tog sna lnga'i char kha ba ltar

bab cing / 'ja' 'od dkar po zhig gzims chung steng du gdung tshugs su zug pa dang / 'ja' kha dog sna lngas bar snang kun khyab pa dang / mchod pa'i gzugs brnyan gyis khengs
pa dang lhan cig /sku lus mda' bsrangs pa ltar skyil krung gis bzhugs/ phyag g.yas bdud 'dul/ g.yon mnyam gzhag gi phyag rgya mdzad nas/ gzugs sku'i rnam rol chos dbyings
zab mo'i klong du bsdu ba'i tshul bstan/ 'di skabs nged zhabs 'bring rnams la gong nas bslab ston du/ nged skyon gyur gyi dus su rje btsun chen po dang / rdo rje 'chang
mkhyen rab bstan 'dzin bzang po'i gsol 'debs rgyun chad med par 'don dgos tshul pheb byung ba ltar/ pha bla ma rigs kun bdag po nyid kyi gsol 'debs dang bcas gsol ba ci
nus su btab/ de 'phral mtshungs med rngog ston chen pos gong du smos pa'i rje btsun mkha' spyod gtso mo sogs thugs dam nyams bzhes kyi rim pa rnams gsal 'debs bka' drin bskyangs
song / nged gzhan rnams kyis sku gdung rin po che'i sku zhabs su mkha' spyod ma'i ngag 'don gyi nyams len byas te brgya mchod sogs mchod pa'i bye brag rgyas par phul
zhing / gdung yid bzhin gyi nor bu zhal chems ltar gdung chas kyi rim pa ma byas shing / ras dkar dri ma med pa'i na bza' gsol te/ grub pa'i dbang phyug chos rje rin
po che gtso bor gyur pa'i nged nang skor rnams kyis rje btsun rdo rje rnal 'byor ma dang / bla ma mchod pa'i cho ga rgyas pa tshar re bsgrubs/ 'di nyid 'od gsal la bzhugs
pa'i byin rlabs kyis nged zhabs 'bring pa rnams lus sems bde

bas khyab pa zhig las mya ngan gyi snang ba ye med pa zhig byung / nam zla'i stabs thugs dam grol nas sku gdung rin po che bye ltems zhu ba'i phyir zhabs phyi drung 'khor rnams
kyis de nub gsang sgo'i stabs bye ma len par mdzad cing / phyir nang sku cung phrad phyi bskyid kyi tshul du bzhugs shing / zhal mdangs mi legs pa sogs 'od gsal las
bzhengs pa'i ltas rnams mngon du gyur pa'i thog mar spa spa lags dang / bla ma phyag mdzod lags kyis dbus/ drung 'khor rnams dang / gtso bor mtshungs med rngog ston chen
po sogs der bzhugs rnams kyis snyan shal/ gsol 'debs sogs bka' drin bskyangs 'dug par zhal mdangs cung zad legs su song bar byung 'dug cing / nged gzims chung shod nas gang
spyi'i bkod pa rnams grub ste/ gdung yid bzhin nor bu'i sku zhabs su bcar nas bkra shis pa'i lha rdzas che legs gangs ri'i mdangs ldan zhig sku la phul ba dang lhan du
thugs ka'i thad du mgo bo gtugs nas/ spyi dang bye brag gi bstan pa rgyas pa dang / sems can la bde skyid 'byung zhing / khyad par 'dren pa gang gi bka' chems ltar mchog
gi sprul pa'i sku myur du pheb ste/ thugs bskyed smon lam rnams mthar phyin pa dang / bdag sogs bla brang 'di nyid 'dzin pa'i rjes 'jug rnams kyang skye ba nas tshe rabs
thams cad du pha bla ma rigs kun bdag po nyid kyis rjes su bzung ste/ byang chub bar du sems can gyi don du byon pa'i 'dren pa'i yang srid rnams dang mi 'bral zhing / bsam
don mtha' dag 'grub pa'i smon lam yid ches par btab/ 'di skabs zhal gyi dkyil 'khor mdangs shin

tu gsal zhing / zil pa phrom phrom byed pa sogs sku dngos su sos pa lta bur gyur par/ der gnas kyi zhabs 'bring tshang ma gdong mchi mas gang zhing / dam pa'i ded dpon dang
bral ba'i sems khral gyi zug rngu bzod blag med pa zhig tu gyur to/ /kyi hud rgyun chad med pa'i 'khor ba 'dir/ /yang yang sdug bsngal zug rngus nyer gtses las/ /skyabs
pa'i 'dren mchog rta bdun rgyal po de/ /nub ri'i phag tu nub pa'i tshul bstan tshe/ /bdag sogs sems can mgon med su la re/ /bsam kyin nyin mtshan khor yug 'dren pa mchog
/dran te bdag snying khol ba'i chu gter gyis/ /'dren byed bzhin ras yongs su khyab par gyur/ /de nas yid bzhin gyi nor bu lta bu'i sku gdung rin po che gzims chung sbug tu
gdung sgrom gyi nang du bye ltems zhus te/ dbu'i thad du dbu rgyan thag drub shin tu legs pa zhig gsol/ sku'i thad du snam sbyar dang / sku mdun du phyag Da ma/ phyag dril
sogs sku'i nyer spyad rnams bshams shing / dbu thog tu bla bre/ g.yas g.yon du phye 'phur/ 'phan gdugs sogs mchod rdzas kyi rnam pa du mas mdzes par brgyan/ spos/ mar
me/ zhal zas sogs sna lnga'i mchod pa rgyun chad med par 'grub mkhos bgyis shing / de'ang dpal ldan bla ma'i tshogs la sku'i nyer spyad sogs 'bul ba 'di nyid rgyud mtha'
dag gi dgongs pa dang mthun par mngon te/ ji skad du/ rdo rje gur las/ mgo bor dbu rgyan bskon bya zhing / /lag par rdo rje dril bu byin/ /zhes dang / gsang 'dus las/ slob
dpon lha ni dam pa ste/ /'bad pa'i sgo nas mchod par 'os/ /zhes dang / dpal mgon 'phags pa klu sgrub kyis mdzad pa'i

rim lnga las/ mchod pa thams cad spangs nas ni/ /bla ma mchod par yang dag brtson/ /de mnyes pas ni kun mkhyen gyi/ /ye shes mchog ni 'thob par 'gyur/ /zhes dang / grub chen
dril bu pas/ shes nas dngos po thams cad kyis/ /bla ma yongs su mnyes par bya/ /zhes sogs mdo rgyud bstan bcos rnams las/ bla ma mchod pa la phan yon bsam gyis mi khyab
par gsungs shing / de ltar 'byung ba'i rgyu mtshan yang / ba tshwa chu klung can gyi mdo las/ lnga brgya tha mar gyur pa'i tshe/ /nga nyid slob dpon gzugs kyis gnas/ /zhes
gsungs pa ltar/ rang cag las nyon gyis bsgribs pa'i gdul bya rnams kyi snang ngor rdzogs pa'i sangs rgyas rnams rdo rje slob dpon gyi sku'i rnam pa can du sprul nas sems
can gyi don mdzad cing / rang rig ye shes kyi rgyal po nyid de bzhin gshegs pa'i thugs ye shes su ngo sprod phyir dkyil 'khor rnams kyi gtso bor bzhengs te/ dbang bzhi
yongs rdzogs kyis smin cing grol ba'i lam mchog ston pa sogs sku drin sangs rgyas byang sems rnams las dpal ldan bla ma che ba zhig yin te/ rtsa rgyud brtag pa gnyis pa
las/ gzhan gyis brjod min lhan cig skyes/ /gang du yang ni mi rnyed de/ /bla ma'i dus thabs bsten pa dang / /bdag gi bsod nams las shes bya/ /zhes dang / sambu Ta las/ nang
gi dbye ba 'di nyid ni/ /bla ma'i zhal las rnyed par 'gyur/ /de mnyes pas ni kun mkhyen gyi/ /ye shes mchog ni 'thob par 'gyur/ /zhes gsungs pa yin la/ de ltar mchod pa
rnams gsang rgya ma grol bar 'byung ba dang / mtshungs

med rngog ston chen po gtso bor gyur pa'i gzims chung steng gi gsang rgyar yod pa rnams kyis nyin bstar gong gi bla mchod sogs chag med du bsgrub pa sogs kyi bkod pas khyab
par bgyis te/ nged rang gzhung sa chen po nas rgyal po dang sde srid khrir bkod gnang ba'i legs 'phul du rgyal khab chen por bcar zhing / de'i ring dus chen khag gsum dang
/ sku tshigs dang po bcas la chos sde chen po 'di nyid kyis dbus/ 'phen yul gyi dgon che khag rags rim dang / nged rang gi dgon khag bcas la mang ja kha shas sku rim gyi
tshul du bsgrubs 'dug /nged rang lha sar sdod skabs yid mi bde ba'i stabs kyis brel ba cher med dus gling khar phyin te/ pha bla ma rigs kun bdag po nyid la gsol 'debs
sogs nyams len la 'bad par byas pa'i tshe/ rgyun gyi dbang po'i thad nas nged gar yod sar 'ja' sprin gyi sne mo mdung tshugs su zug pa dang / me tog gi char chil chil babs
pa sogs byung zhing / gsang rgya'i ring dngos nyams rmi lam du pha bla ma de nyid dang yang yang mjal ba sogs byung bar tshe rabs thams cad du rjes su 'dzin pa'i brdar
go /lha sa nas 'khor te bka' chems kyi gsang rgya ma grol gong du gdung la bye ltems zhus pa de nyid tshwas brjes na phun sum tshogs par sems nas gdung khang zhal phyes
te sgrom nang nas yid bzhin nor bu las ches cher lhag pa'i sku gdung rin po che spyan drangs te sgrom nang gi bye ma rnams tshwas brjes nas sngar rgyun ltar bzhugs su gsol/
'di nyin 'ja' sprin dang me tog gi char sogs dus rgyun las ches cher lhag pa babs pa ni dkar phyogs skyong ba rnams kyis gdung khang zhal phye ba'i

mchod sprin du phul bar mngon/ zhing la pheb nas zla ba gcig gi bar du me tog gi char dkar dmar ser sngo ljang sogs sna lnga'i rigs byed las dkar dmar gnyis shin tu mang ba
dang bcas rgyun bstar chad med du bab cing / 'ja' sprin gyi mchod pa'i bye brag gi gzugs brnyan sogs ltas ngo mtshar ba ches mang ba zhig byung song gshis/ chos sde chen
po 'di kha'i grwa pho mo bran sogs rgan gras nyams yod phal cher gyis dag zhing du gshegs pa shes tshod du 'dug kyang / dam pa gang gi thugs rjes gsang rgyar gnod pa ni
gtan nas ma byung zhing / hor zla drug pa'i nyer gcig gi dgong mo mchog sprul rin po che lha sa nas pheb pa rgya mtsho bcas dpon g.yog gnyis dang / bco brgyad rang gi nang
skor/ chos sde chen po'i 'di kha'i gzims 'og dpon slob dbu chos sogs kyis gtsos mi sna las tshan rnams dang bcas par gsang rgya bkrol zhing / dgongs rdzogs sogs kyi bca'
gzhi'i bslab ston rnams zhib par zhus/ rin sdings kyi a ce lags zhang ngo gnyis sogs bco brgyad rang gi zhal ngo gsang rgyar med pa rnams dang / dgon khag rnams su chos
sde 'di kha lta bu'i las tshan la zhus pas go ma chod cing du chom sogs kyi skor la 'phros pa zhib brtags shig ma byas tshe/ bslab ston zhal chems dang 'gal dogs bcas nas
so sor mi do chod btang ste/ phyi nyin mchod 'bul du tshogs pa'i brda 'grems kyi bkod pa mthar phyin par byas/ nyer gnyis kyi nyin mchod 'bul zhag gsum du chos sde chen
po 'di kha gtso bor gyur pa'i dge 'dun sum brgya skor la bsnyen bkur phun sum tshogs par zhus shing / 'di

nyin sku'i zhag gsum rang du brtsis pa'i bdun tshigs sogs yul srol dang mthun par drang don ltar bsgrubs shing / gsang rgya grol ba nas bzung yon tan 'bum phrag du mas phyug
pa'i mchog gi sku gdung rin po che zhugs 'bul gyi bar/ bla khag /dpon rigs/ grwa rigs sogs ser mo ba/ yon bdag dad can sogs mi nag /tha na ngan slong rnams kyi mtha' brten
pa'i skye bo'i tshogs ches shin tu mang ba nyin bstar rgyun chad med par 'dus te/ gser dngul/ gos dar/ snam ras/ mchod rdzas sogs 'bul mi ji snyed cig byung bar/ gdung
khang gi mjal kha sogs smin rgyas 'ong ba'i bkod khyab byas/ zhugs 'bul zla tshes dang nye skabs mchog gi sku gdung rin po che gdung sgrom nas spyan drangs te mtshungs
med chos rje rin po che'i zhabs phyi/ 'dren mchog gang gi sku'i snag dbon/ ban tshang slob dpon sangs rgyas lhun grub mched sogs dang / nged rang bcas zhabs phyi rags bsdus
kyis sri zhu bgyis te/ thog mar dri bzang gi chus sku khrus legs par gsol zhing / dar ras dri bzang gi tshogs ches mang bas spags pa sku la gsol pa'i phyir/ snam sbyar/
dbu rgyan sogs nyer spyad dang / mchod rdzas rnams kyis mdzes par byas te bzhugs khri'i dbus su spyan drangs/ 'di nas bzung gdung mjal ba rnams sku rjen par mgo gtugs chog
pa sogs dad can rnams la bsam pa dang gang mthun 'ong ba'i bkod pa byas shing / zhag shas bar bla ma dkyil 'khor gyi gtso bor bzhugs par dgyes mdzad rdo rje'i cho ga
smin rgyas su zhus/ zla ba bcu pa'i nyer dgu'i nub mchog gi sku gdung rin po che gdung khang du gdan 'dren skabs/ sku khru gang las

mi che bar gyur pa der gnas kun gyi 'dren byed kyi dga' ston du stsal/ gnam gang gi nam langs yos kyi steng du mtshungs med rngog ston rin po ches dgyes mdzad rdo rje'i sgo
nas zhugs 'bul bka' drin bskyangs par/ rtsol ba la ma ltos par gdung yid bzhin gyi nor bu'i thugs ka nas ye shes kyi me rang 'bar du gyur par zhugs la bzhes shing / zhag
bdun nas gdung khang zhal phyes te gdung rus rnams spyan drangs pa'i tshe dbu klad phal cher ring bsrel gyi phung por gyur pa dang / dbu thod pheb cing / thugs ljags spyan
gsum gsal ba dang / thugs gcig lhag tu pheb pa dang / dbu skras me ma bzhes par/ gdung rus su yig 'bru dang / sku sogs ji snyed cig pheb pa sogs ngo mtshar ba'i rnam thar
du gyur to/ /'di ltar rigs kun bdag po mkhyen rab byams pa ngag dbang lhun grub kyi rnam thar smad cha 'di bzhin/ pha bla ma dkyil 'khor rgya mtsho'i dbang phyug ngag
dbang mkhyen brtse rab brtan gyis mdzad pa yin kyang thugs brel sna tshogs kyi dbang gis mgo'i mchod brjod dang mjug bsdu ma grub pa zhig shog dril du gnang 'dug par mdzad
pa ma la rang bzo'i lhad cung zad kyang ma bris shing / mchod brjod dang mdzad byang lce rigs rdo rje phreng ba'i gyi nar 'dug pas mundrA'i ming can rje bla ma'i zhabs
rdul spyi bor len pa dag gis res gza' lha'i bla ma dang rgyu skar rgyal 'dzom pa'i nyin bkod de rnam thar stod cha'i mjug tu sbyar ba'o// manggalaM// //

